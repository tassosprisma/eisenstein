title: Ae Fond Kiss
genre: Κοινωνική
release_date: 2004
director: Ken Loach
cast:
    - Atta Yaqub
    - Eva Birthistle
    - Ahmad Riaz
tags:
    - έρωτας
    - ρατσισμός
imdb_link: http://www.imdb.com/title/tt0380366/?ref_=nm_flmg_dr_11
review: > 
 Ένας τρυφερός και παθιασμένος έρωτας ανάμεσα σε ένα νεαρό άντρα πακιστανικής καταγωγής με μια Βρετανίδα αναπτύσσεται μέσα σε απίστευτα εμπόδια που ανακύπτουν αμέσως μετά την αποκάλυψη της σχέσης τους. Εκείνος ήδη αρραβωνιασμένος με μια γυναίκα που δεν έχει δει ποτέ του, εκείνη περισσότερο, όπως τουλάχιστον η ίδια πιστεύει, ελεύθερη να κάνει τις επιλογές της και να ζήσει τον έρωτα που αναζητά, θα έρθουν αντιμέτωποι με αδιανόητους εξωτερικούς παράγοντες παρεμπόδισης αυτής της «αταίριαστης» ένωσης. Παγιδευμένοι και οι δύο σε ένα κυκεώνα προκαταλήψεων για το διαχωρισμό των ανθρώπων σε φυλές, χώρες και χρώματα, θα προσπαθήσουν να σπάσουν τα περιοριστικά «πρέπει» και «πιστεύω» του οικογενειακού και κοινωνικού τους περίγυρου και να ζήσουν τον έρωτά τους. Αυτό που παρακολουθούμε είναι ένας αγώνας απελευθέρωσης από την «ασφάλεια» των κοινωνικών διαχωρισμών που δεν επιτρέπουν πολιτισμικές διασταυρώσεις. Η παράδοση της πακιστανικής κοινότητας από τη μια δεν αφήνει περιθώρια για δράση έξω από τα στενά της πλαίσια ακόμα κι αν αυτό συνεπάγεται την πνευματική διεύρυνση και ολοκλήρωση των παιδιών της, ενώ ο Καθολικός συντηριστισμός βαφτίζει «αμαρτία» κάθε τι που κινείται έξω από τις επιταγές της θρησκευτικής του έκφρασης καλλιεργώντας ενοχές και φοβίες με σχεδόν τρομοκρατικό τρόπο και κοινωνικό αποκλεισμό. Οι δύο ερωτευμένοι καλούνται να τα βάλουν με όλο αυτό το παραπάνω σύστημα δίνοντας στις επιλογές τους μια ευκαιρία να αναπνεύσουν ένα ανανεωτικό αέρα που σίγουρα θα προκαλέσει ανατροπές στις οικογενειακές τους ισορροπίες, αλλά αναγνωρίζουν πως μέσα από τις προκλήσεις θα επιτρέψουν τη δημιουργία μιας αυθεντικής σχέσης. 