title: Che
genre: Βιογραφική
release_date: 2008 
director: Steven Soderbergh
cast:    - Julia Ormond
	 - Benicio Del Toro
	 - Oscar Isaac 
tags:
	 - Ερνέτσο Τσε Γκεβάρα
	 - ιστορία
	 - επανάσταση
imdb_link: http://www.imdb.com/title/tt0892255/?ref_=nv_sr_1
review: >
 Οι κοινωνικές κατακτήσεις, η ελευθερία, ο σεβασμός της ανθρώπινης αξιοπρέπειας, όλα αυτά είναι αποτελέσματα αγώνων που εμπνεύστηκαν από οραματιστές, φιλοσόφους κι ανθρωπιστές. Ζώντας σε μία εποχή και σε μία χώρα όπου οι θυσίες και οι αγώνες εναντίον της καταπίεσης, του αυταρχισμού και της τυραννίας φαντάζουν κάτι σαν μακρινό, αν όχι αφηρημένο, δύσκολα μπορεί κανείς να συνειδητοποιήσει ότι τίποτε δεν είναι δεδομένο και ασφαλώς ούτε εξασφαλισμένο. Μόνον οι ζωντανές μνήμες του παρελθόντος μπορούν να διατηρήσουν τα αγαθά του γεωπολιτικού χώρου στον οποίο ζούμε και ασφαλώς να μπορέσουμε να φιλοδοξούμε για μία περαιτέρω βελτίωση του βίου μας. 

Ένα λοιπόν λαμπρό παράδειγμα, ενός οραματιστή που αγωνίστηκε εναντίον της τυραννίας είναι ο Τσε Γκεβάρα. Πράγματι ο σκηνοθέτης Steven Soderbergh στο φεστιβάλ των Καννών πρότεινε μία κινηματογραφική ταινία που προβάλλει το βίο και τα έργα αυτού του μυθικού προσώπου με τον τίτλο Che. Καθώς όμως η ταινία ήταν συνολικής διάρκειας 4:15 ώρες, κάτι που καθιστά την προβολή της δύσκολη σε μία αίθουσα, το έργο χωρίστηκε σε δύο μέρη: Το πρώτο φέρει το τίτλο The Argentine ενώ το άλλο The Guerilla. Αν και το έργο είναι βιογραφικό, ωστόσο ο Soderbergh δεν αρέσκεται στο να κάνει μία αναπαράσταση του βίου του προσώπου. Εξάλλου τα πεπραγμένα του Τσε είναι σχεδόν ένα πρόσχημα για να προβάλλει τους αγώνες του στο πλευρό του Φιντέλ Κάστρο εναντίον ενός τυραννικού καθεστώτος που ευνόησε η CIA. Θα μπορούσαμε να προσάψουμε σ`αυτό το έργο την εξύμνηση και την εξιδανίκευση του πρωταγωνιστή αν δεν λαμβάναμε υπ`όψιν μας ότι ο σκηνοθέτης θέλει να προβάλλει τα ιδανικά της επανάστασης κι όχι αποκλειστικά την ζωή του ήρωα. Ο θεατής οφείλει να λάβει υπ`όψιν του το πλαίσιο στο οποίο εξελίσσονται τα γεγονότα, δηλαδή να σκεφθεί την Κούβα στη δεκαετία του 50 και του 60, αν θέλει να καταλάβει πώς και γιατί ο Τσε Γκεβάρα έγινε ένα είδωλο στη νεολαία των δεκαετιών του δεύτερου μισού του 20ου αιώνα και του οποίου ο απόηχος φτάνει ως τις ημέρες μας. Η αφήγηση της ιστορίας γίνεται σε δύο παράλληλα επίπεδα: Την ομιλία τον ΟΗΕ και τα γεγονότα που εξελίσσονται. Το μεν πρώτο επίπεδο προβάλλεται σε ασπρόμαυρη εικόνα ενώ το δεύτερο σε έγχρωμη. Πρόκειται για μια πετυχημένη ενέργεια του σκηνοθέτη καθόσον στις έγχρωμες εικόνες προβάλλεται ο βίος του πρωταγωνιστή ενώ οι ασπρόμαυρες εκφράζουν τον απόηχο αυτών. Τα χρώματα και τα σκηνικά συμπληρώνουν το συγκινησιακό τόνο του σκηνοθέτη, καθόσον οι δύσκολες στιγμές των πρωταγωνιστών τοποθετούνται σε σκοτεινόχρωμα πλαίσια, ενώ τα φωτεινά σκηνικά εκφράζουν την ελπίδα και τον ενθουσιασμό. 
