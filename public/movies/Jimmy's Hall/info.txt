title: Jimmy's Hall
genre: Δραματική 
release_date: 2014
director: Ken Loach
cast:    
	- Barry Ward
	- Simone Kirby
	- Francis Magee
tags:
	 - πολιτική
	 - ιστορία
	 - εκκλησία
	 - εξουσία
imdb_link: http://www.imdb.com/title/tt3110960/?ref_=nv_sr_1
review: >
 Η τελευταία ταινία του 78χρονου, στρατευμένου Αγγλου σκηνοθέτη Κεν Λόουτς, καίτοι με σφραγίδα «λοουτσιανής» αυθεντικότητας, αποπνέει αίσθηση «ξαναϊδωμένου», ενώ, σε κάποια σημεία, φαντάζει επιδεικτική και σκονισμένη καρικατούρα του σινεμά του σκηνοθέτη. Ανάμεικτος ο «ισολογισμός» γι' αυτήν τη ρομαντική, όχι στο ύψος προηγούμενων, αλλά εν τέλει υγιή ταινία, που αντλεί τη δύναμή της από την απλότητά της. Ομορφη, με εκπληκτικές εικόνες της ιρλανδικής φύσης, έξυπνη και καθόλου ελιτίστικη, συγκινητική και όχι μελό, κλασική, με ζυγισμένη δόση ρομαντισμού και ξεχείλισμα κοινωνικής αδικίας... Η τελευταία ταινία του Λόουτς - ο ίδιος άφησε να πλανάται η φήμη για πιθανή του συνταξιοδότηση μετά από αυτή - δε μοιάζει «αποχαιρετισμός στα όπλα». Αντίθετα, ίσως με τις προγενέστερες «Γη κι Ελευθερία» (1995) και «Ο άνεμος χορεύει το κριθάρι» (2006) συστήνει κάποιο είδος τριλογίας. Το «Jimmy's Hall» ωστόσο δε διαθέτει το λυρικό ιδεαλισμό του πρώτου, ούτε την ανατρεπτική στεγνότητα του δεύτερου.
Ο Λόουτς χρησιμοποιεί μια πολιτικού χαρακτήρα ιστορία σε λαμπρή αναπαράσταση, βγαλμένη από την, εγκλωβισμένη ανάμεσα στον ΙΡΑ και την πανίσχυρη Καθολική Εκκλησία, Ιρλανδία του 1932 και πριν, για να μιλήσει αποτελεσματικότερα για τη σημερινή κατάσταση. Το σενάριο του Πολ Λάβερτι με τους διδακτικούς διαλόγους καταγγέλλει τον πατερναλισμό της Εκκλησίας, τη βλακεία του «ποιμνίου» και την πραγματική εξουσία, εκείνη των πλούσιων γαιοκτημόνων την ταυτισμένη με το νόμο, αλλά και τους κάθε λογής γλοιώδεις υποτακτικούς που κάνουν τη βρώμικη δουλειά. Δίπλα στη φιγούρα του κληρικού, εκείνη του πεισματάρη επαναστάτη Τζίμι Γκράλτον, που εξαναγκάστηκε δέκα χρόνια πριν να φύγει στην Αμερική και τώρα επέστρεψε με μπόλικες γκρίζες τρίχες, είναι χαρακτήρας χωρίς καθόλου «λίπος». Στο ρόλο υπόδειγμα «λοουτσιανού» ηρωισμού, ο ωραίος και χαρισματικός Μπάρι Γουόρντ, η αποκάλυψη της ταινίας που δεν είναι το πορτρέτο ενός πρωταγωνιστή, αλλά η παρατήρηση από απόσταση διακριτική και η φιλμική αποτύπωση με χάρη, ζεστασιά και τρυφερότητα, πλήθος ωραίων δευτερευόντων ρόλων, που πλαισιώνουν το «σπίτι του πολιτισμού», τη «φωλιά κομμουνιστών που πάση θυσία πρέπει να ξεριζωθεί», κατά τον κεφαλαιοκράτη και τα τσιράκια του.
Παρά την αστάθεια στη βαρύτητα, η ταινία συγκινεί, ενώ γοητεύει η κορυφαία σεκάνς του χορού - ειδικότητα του Λόουτς το φιλμάρισμα σκηνών πλήθους - που νομίζεις ότι ο χρόνος σταμάτησε πάνω στα ζευγάρια και την ορχήστρα...