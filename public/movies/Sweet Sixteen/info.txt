title: Sweet Sixteen 
genre: κοινωνική 
release_date: 2002
director: Κen Loach 
cast:
	 - Martin Compston
	 - William Ruane
	 - Annmarie Fulton
	 - Michelle Coulter
	 - Gary McCormack
tags:
	 - νεολαία
	 - ανεργία
	 - εκμετάλλευση
imdb_link: http://www.imdb.com/title/tt0313670/?ref_=tt_rec_tt
review: >
 Ενας 15χρονος άνεργος νεαρός προσπαθεί να ξεφύγει από το στενό, προκαθορισμένο πλαίσιο μιας ασφυκτικής κοινωνίας, σε μια συγκλονιστική κωμικοτραγική ταινία δοσμένη με δύναμη, ειλικρίνεια και χιούμορ. Στη Σκωτία, σε μια μικρή πόλη της όπου κυριαρχεί η ανεργία, στρέφεται για μια ακόμη φορά ο Κεν Λόουτς για την ιστορία της ταινίας του «Γλυκά δεκάξι». Ηρωας ένα 15χρονο αγόρι, ο Λίαμ (ένας εξαιρετικός Μάρτιν Κόμπστον), χωρίς πατέρα, που η μητέρα του βρίσκεται στη φυλακή, ο οποίος έχει αποφασίσει, τη μέρα των 16 του γενεθλίων, όταν αυτή θ' αποφυλακιστεί, να της προσφέρει ένα τροχόσπιτο για να ζήσουν εκεί μαζί. Γι' αυτό προσπαθεί να βρει τρόπους να κερδίσει, όσο πιο γρήγορα, τα απαιτούμενα χρήματα, μ' αποτέλεσμα να μπλέξει στη διακίνηση ναρκωτικών και το έγκλημα... Υπάρχει ο κίνδυνος ορισμένοι να θεωρήσουν τη νέα αυτή ταινία του Κεν Λόουτς «ένα από τα ίδια» μια και ο Βρετανός σκηνοθέτης εξακολουθεί με το ίδιο πείσμα αλλά και την ίδια ειλικρίνεια να καταπιάνεται με τα «κακώς έχοντα» της βρετανικής κοινωνίας. Ομως πρόκειται για μια το ίδιο συναρπαστική, κωμικοτραγική ταινία που με δύναμη, φρεσκάδα, τόλμη αλλά και χιούμορ, καταπιάνεται με τα προβλήματα και τα αδιέξοδα τμήματος της σύγχρονης βρετανικής νεολαίας. Το θέμα της ανεργίας φέρνει στο νου την άλλη θαυμάσια ταινία του, «Το όνομά μου είναι Τζο» (και πάλι σενάριο του Λάβερτι), ενώ τα διάφορα οικογενειακά και άλλα προβλήματα που αντιμετωπίζει ο μικρός Λίαμ φέρνουν στο νου εκείνα στο «Κες» (1969), μια από τις πρώτες ταινίες του Λόουτς. Ο Λίαμ είναι ένας από τους χιλιάδες άνεργους νέους που προσπαθούν απελπισμένα να ξεφύγουν από το στενό πλαίσιο που τους έχει καθορίσει η κοινωνία γύρω τους, χωρίς όμως να τα καταφέρουν. Ο Λόουτς αποφεύγει τον ψεύτικο ρομαντισμό ή τις γλυκερές λύσεις που δίνει μια ταινία όπως ο «Μπίλι Ελιοτ». Η ταινία του είναι πέρα για πέρα ρεαλιστική, σκληρή θα έλεγα, στην καταγραφή της ζοφερής ζωής ανθρώπων χωρίς καμιά διέξοδο, θυμίζοντας το ρεαλισμό ενός Ντίκενς ή ενός Ζολά στη λογοτεχνία. Καταγραφή όμως από την οποία δεν λείπουν η τρυφερότητα για τους ήρωές του αλλά κι ένα αναγκαίο χιούμορ, χιούμορ βαθιά ανθρώπινο, που αν από τη μια λυτρώνει τους ήρωες από το άγχος της καθημερινής ζωής, από την άλλη τονίζει ακόμη περισσότερο την τραγική, παγιδευμένη σε μια απάνθρωπη, καπιταλιστική κοινωνία. Καθοδηγώντας με μαεστρία τους νέους, ερασιτέχνες ηθοποιούς του, με τις ρίζες του πάντα βαθιά στον αγγλικό ρεαλισμό του «φρι σίνεμα» και μια έμπνευση που αντλεί από τον ιταλικό νεορεαλισμό, ο Λόουτς μάς δίνει μια από τις πιο συγκλονιστικές, βαθιά ανθρώπινες ταινίες του.
