title: Los lunes al sol(«Δευτέρες με λιακάδα»)
genre: Comedy, Drama 
release_date: 2002-09-25
director: Fernando Leon de Aranoa 
cast:  - Javier Bardem 
       - Luis Tosar 		
       - Jose Angel Egido 
       - Nieve de Medina	
tags: - shipyard 
      - bar 
      - australia 
      - tuna 
      - siamese twins 
imdb_link:http://www.imdb.com/title/tt0319769/
review: 
Καθημερινά διαβαίνουν τα μονοπάτια της προσωρινής δουλιάς, του ταμείου ανεργίας, της αίθουσας αναμονής. Ξέρουν για το χρόνο και πως περνά με διαφορετικές ταχύτητες, για την ντροπή και την ευπρέπεια, ξέρουν για την απόγνωση, τον πόνο και τη σιωπή, γνωρίζουν την αξία της χαράς, γιατί ξέρουν ότι είναι σπάνια, ένα κομματάκι λιακάδας μέσα στο χειμώνα.Ξέρουμε τις λεπτομέρειες της καθημερινής τους επιβίωσης, το πείσμα τους, το κουράγιο κάθε μέρα, κάθε μήνα, την αντοχή τους. Ενσαρκώνουν πάνω απ' όλα την ελπίδα. Αυτή είναι η δική τους ιστορία. Η ιστορία μιας ομάδας ανέργων αντρών. Κέρινοι στρατιώτες μιας παγκόσμιας οικονομίας που αναζητά το γρήγορο αποτέλεσμα και δε νοιάζεται γι' αυτούς που δε χωρούν στο ανθρωποφάγο σύστημα. Αυτοί οι ήρωες κινούνται μέσα στη δική τους ύπαρξη με το αίσθημα ότι τρύπωσαν εκεί στα κρυφά, λαθρεπιβάτες στο πλοίο - φάντασμα της προόδου, ναυαγοί των δικών τους ονείρων κι εκείνων των συζύγων τους κι εκείνων των παιδιών τους. Θα ήθελαν να σταματήσουν για λίγο τα ρολόγια να δουν τα σφάλματα, να επιστρέψουν στο σημείο όπου πήραν τη λάθος στροφή, να ξαναρχίσουν, να ήξεραν τότε αυτά που ξέρουν τώρα. Για μια φορά ας γίνουν πρωταγωνιστές εκείνοι οι άνθρωποι που ζουν στις γειτονιές, που διαβάζουν για τη ζωή στα περιοδικά, που δυσκολεύονται στο τέλος του μήνα, που δυσκολεύονται και στην αρχή τους.
Ας αφήσουμε τη ζωή να καθορίσει το είδος και να γράψει τα δράματα που κρύβονται πίσω από τις κλειστές πόρτες των υπνοδωματίων τους. Ας μιλήσει για τις κωμωδίες τους, το καλό και το κακό τους θυμικό και τις υπέροχες στιγμές τους, εκείνες που προκύπτουν κάθε μέρα σε μπιλιαρδάδικα, πλατείες, παγκάκια, για παθιασμένα ρομάντζα σε αυλές, με απλωμένες μπουγάδες και μανταλάκια σαν αισιόδοξο χρονικό της ανεργίας.
«Ο κινηματογράφος πρέπει να καταπιάνεται με ό,τι βρίσκεται μπροστά του, με ό,τι ενδεχομένως ξεχνά γιατί δεν το βλέπει καθαρά, γιατί δε θέλει να το δει. Με συνοικιακές καθημερινές θαυμάσιες ιστορίες» - Φερνάντο Λεόν ντε Αράνοα, Ισπανός σκηνοθέτης βουτηγμένος στη ζωή.
Το «Δευτέρες με λιακάδα» κέρδισε βραβείο καλύτερης ταινίας στο φεστιβάλ Σαν Σεμπάστιαν, πέντε βραβεία Γκόγια, ανάμεσα στα οποία καλύτερης ταινίας, σκηνοθεσίας, και α' ανδρικού ρόλου.